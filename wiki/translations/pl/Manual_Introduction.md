# Manual:Introduction/pl
{{Manual:TOC}}

[FreeCAD](https://www.freecad.org) to otwartoźródłowe, darmowe narzędzie do parametrycznego modelowania 3D CAD (Computer-Aided Design) używane do tworzenia obiektów od prostych projektów po skomplikowane konstrukcje składające się z rozbudowanych zespołów licznych części. Dzięki swojej otwartoźródłowej naturze, FreeCAD można swobodnie pobierać, dystrybuować, modyfikować i używać zarówno do celów prywatnych, jak i komercyjnych. Kod źródłowy jest otwarcie publikowany na licencji [LGPL](https://en.wikipedia.org/wiki/GNU_Lesser_General_Public_License). To sprawia, że FreeCAD jest atrakcyjną opcją nie tylko dla stosunkowo niedoświadczonych użytkowników, takich jak hobbyści zajmujący się drukiem 3D, ale także dla doświadczonych użytkowników, którzy chcą eksperymentować z innym narzędziem parametrycznym.

Oprogramowanie zostało początkowo wydane we wczesnej fazie w 2002 roku. Od tego czasu, dzięki ciągłym wkładom oddanej społeczności deweloperów i użytkowników, FreeCAD rozwija się powoli, ale konsekwentnie. Wysiłki licznych pasjonatów nie tylko poprawiły możliwości FreeCAD jako narzędzia CAD, ale także doprowadziły do rozwoju dodatkowych funkcjonalności w oddzielnych dziedzinach ściśle związanych z podstawowym pakietem FreeCAD. Niektóre godne uwagi przykłady to środowisko pracy MES, które umożliwia wykonywanie prostych analiz metodą elementów skończonych, oraz środowisko pracy BIM, które oferuje możliwości modelowania informacji o budynku (BIM).

Niniejszy podręcznik użytkownika jest pisany i aktualizowany dla wersji [1.0](Release_notes_1.0/pl.md) programu FreeCAD. Jego celem jest służyć jako przewodnik dla osób, które chcą rozpocząć korzystanie z FreeCAD do swoich projektów. Nie jest wymagana obszerna wiedza na temat żadnego oprogramowania CAD, a treść podręcznika jest zorganizowana w prosty i przejrzysty sposób, podzielony na różne obszary zastosowań. Przewodnik zawiera instrukcje dotyczące instalacji FreeCAD, korzystania z jego najbardziej znaczących środowisk pracy, a także bardziej złożone tematy, takie jak skrypty w Python. Dokładano starań, aby przedstawione informacje były uporządkowane, przedstawione krok po kroku i wzbogacone o ilustracje. Taka struktura sprawia, że zarówno początkujący użytkownicy CAD, jak i ci bardziej doświadczeni, mogą skorzystać z tego podręcznika. Jego treść jest publikowana na licencji [Creative Commons 4.0](http://creativecommons.org/licenses/by/4.0/) i może być swobodnie używana, pobierana, kopiowana i modyfikowana. Podręcznik FreeCAD jest stale usprawniany dzięki doświadczeniom i wkładom użytkowników. Dostępny jest [skrypt Pythona](https://wiki.freecad.org/FreeCAD_manual_converter) konwertujący najnowszą wersję tego podręcznika do formatów PDF lub EPUB do czytania offline.

Innym cennym źródłem informacji jest [wiki FreeCAD](Main_Page/pl.md), gdzie liczni współtwórcy dodali przydatne informacje obejmujące każdy aspekt oprogramowania. Z powodu ogromu dostępnych informacji, nawigowanie i korzystanie z wiki może być nieco trudne i przytłaczające, zwłaszcza dla nowych użytkowników. Z tego powodu zaleca się najpierw zapoznanie się z podręcznikiem użytkownika, który oferuje bardziej uporządkowane i płynne wprowadzenie, zanim zagłębi się w szczegółowe informacje dostępne na wiki. Ostatecznie, [Forum FreeCAD](https://forum.freecad.org/) jest również bardzo pomocne i zapewnia dodatkowe wsparcie.



---
⏵ [documentation index](../README.md) > Manual:Introduction/pl
